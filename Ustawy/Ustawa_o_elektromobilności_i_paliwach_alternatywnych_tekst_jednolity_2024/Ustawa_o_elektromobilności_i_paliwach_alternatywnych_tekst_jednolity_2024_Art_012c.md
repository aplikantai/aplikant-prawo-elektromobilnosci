---
law_title: "Ustawa o elektromobilności i paliwach alternatywnych (tekst jednolity 2024)"
category: Ustawy
legal_provisions: Art. 12c
doc_type: USTAWA
doc_number: Dz.U.2019.1461
article: 12c
source_document: text.pdf
chunk_number: 1570
---

Art. 12c. 1. Przedmiotem ekspertyzy jest ocena instalacji elektrycznej w obrębie budynku objętego wnioskiem, o którym
mowa w art. 12b ust. 1, oraz ocena stanowisk postojowych znajdujących się wewnątrz tego budynku lub do niego przylega-
jących pod względem dopuszczalności przyłączenia do tej instalacji punktu ładowania objętego tym wnioskiem oraz zasad
bezpieczeństwa związanych z jego używaniem.
2. W przypadku gdy wnioski, o których mowa w art. 12b ust. 1, złożyło kilku wnioskodawców, można sporządzić
jedną ekspertyzę dotyczącą wszystkich lub wybranych punktów ładowania objętych tymi wnioskami.
3. Ekspertyzę sporządza osoba posiadająca uprawnienia budowlane w specjalności instalacyjnej w zakresie sieci, insta-
lacji i urządzeń elektrycznych i elektroenergetycznych do projektowania bez ograniczeń.
4. W przypadku gdy jest to niezbędne do sporządzenia ekspertyzy, osobie, która ją sporządza, udostępnia się wyniki
okresowego badania instalacji elektrycznej, o którym mowa w art. 62 ust. 1 pkt 2 ustawy z dnia 7 lipca 1994 r. – Prawo
budowlane (Dz. U. z 2024 r. poz. 725, 834 i 1222), oraz dokumenty, w tym opracowania, o których mowa w art. 63 tej ustawy.
5. Ekspertyza określa w szczególności:
1) moc przyłączeniową budynku, która może zostać wykorzystana na potrzeby funkcjonowania punktu ładowania;
2) punkty w instalacji elektrycznej, w których przyłączenie punktu ładowania jest dopuszczalne, oraz parametry tego
punktu, w tym maksymalną moc punktu ładowania, który może być przyłączony do instalacji elektrycznej;
3) rozwiązania budowlane oraz techniczno-instalacyjne, jakie powinny być przyjęte przy instalacji punktu ładowania,
w tym wymagania dotyczące wyrobów zastosowanych do instalacji tego punktu;
4) warunki niezbędne do bezpiecznej eksploatacji punktu ładowania;
5) wymagania, jakie powinny być spełnione w zakresie bezpieczeństwa pożarowego w związku z zainstalowaniem punktu
ładowania.
6. Koszty sporządzenia ekspertyzy ponosi wnioskodawca.
Dziennik Ustaw – 12 – Poz. 1289