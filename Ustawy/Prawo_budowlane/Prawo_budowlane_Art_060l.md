---
law_title: "Prawo budowlane"
category: Ustawy
legal_provisions: Art. 60l
doc_type: USTAWA
doc_number: Dz.U.2025.418
article: 60l
source_document: D20250418L.pdf
chunk_number: 245
---

Art. 60l. 1. Organom nadzoru budowlanego oraz innym organom lub służbom uprawnionym do kontroli przestrzegania
przepisów w zakresie utrzymania obiektów budowlanych lub do prowadzenia działań ratowniczych zapewnia się dostęp do
systemu c-KOB o charakterze:
1) stałym lub
2) czasowym – na czas niezbędny do przeprowadzenia czynności.
2. Dostęp do systemu c-KOB o charakterze stałym przydziela Główny Inspektor Nadzoru Budowlanego lub podmiot
przez niego upoważniony – w zakresie wszystkich książek obiektu budowlanego lub niektórych książek obiektu budowlanego.
3. Dostęp do systemu c-KOB o charakterze czasowym może przydzielić:
1) Główny Inspektor Nadzoru Budowlanego – w zakresie wszystkich książek obiektu budowlanego lub niektórych książek
obiektu budowlanego;
2) organ, któremu przydzielono dostęp do systemu c-KOB o charakterze stałym – w zakresie wszystkich książek obiektu
budowlanego, do których organ ten ma dostęp stały, lub niektórych z tych książek obiektu budowlanego;
3) właściciel lub zarządca obiektu budowlanego – w zakresie prowadzonej książki obiektu budowlanego.
4. W przypadkach, o których mowa w ust. 2 i ust. 3 pkt 1 i 2, przydzielenie dostępu do systemu c-KOB następuje
na wniosek organu lub służby, o których mowa w ust. 1. Wniosek powinien wskazywać co najmniej:
1) czas, na jaki ma być przydzielony dostęp;
2) zakres, w jakim ma być przydzielony dostęp;
3) cel, który ma zostać zrealizowany przez przydzielony dostęp, uzasadniający przydzielenie dostępu.
5. W przypadkach, o których mowa w ust. 2 i ust. 3 pkt 1 i 2, Główny Inspektor Nadzoru Budowlanego lub organ,
któremu przydzielono dostęp do systemu c-KOB o charakterze stałym, może odmówić, w drodze decyzji, przydzielenia
dostępu do systemu c-KOB, jeżeli uzna, że cel, który ma zostać zrealizowany przez przydzielony dostęp, nie uzasadnia
przydzielenia dostępu.
6. W przypadku, o którym mowa w ust. 3 pkt 3, przydzielenie dostępu do systemu c-KOB następuje na żądanie organu,
o którym mowa w ust. 1.